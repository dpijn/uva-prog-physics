# Programmeren voor Natuur- en Sterrenkunde 2013

Welkom bij deze cursus *Inleiding Programmeren*. We gaan programmeren in Python, een eenvoudige taal met vele mogelijkheden. Je leert over de basis van het programmeren, maar je gaat ook elke week aan de slag met een toepassing uit de wiskunde, natuurkunde of sterrenkunde.

## Contact

Voor ziekmelden, overleg over de voortgang, individuele afspraken, spreek je docent aan tijdens het practicum, of stuur een mail.

Martijn Stegeman (Python practice op dinsdag en donderdag)  
<stegeman@uva.nl>  

Ivo van Vulpen (Natuurkunde-programmeren op woensdag en vrijdag)  
<ivo.van.vulpen@nikhef.nl>

## Verwachtingen

Deze cursus bevat 8 dagelijkse opdrachten en 1 tentamen. Ter voorbereiding is er leesstof opgegeven.

We verwachten dat je **twee dagen per week** aanwezig bent van 9:30 tot 16:30. Je bent twee per week vast ingeroosterd. Aanwezigheid is verplicht, en inhalen kan alleen bij ziekte of andere overmachtsituaties. We moeten streng zijn omdat de cursus maar kort duurt en er veel studenten zijn.

We verwachten dat je de opdrachten **dezelfde dag nog inlevert**. De deadline wordt steeds op de dag zelf aangegeven. Ook vragen we soms je opdrachten al voor de deadline te laten zien aan een assistent. Dat is dan verplicht.

We verwachten dat je je tentamen **voldoende maakt**. Als je alle opdrachten heel aardig begrepen hebt en geen grote openstaande vragen meer hebt, moet dit goed te doen zijn.

We verwachten dat je alle leesstof **buiten de practicumuren tot je neemt**. Dat kan thuis zijn, of onderweg. Je hebt deze stof nodig om je opdrachten te maken, maar ook om een voldoende te halen op het tentamen.

## Beoordeling

Je krijgt een eindcijfer voor dit vak als je:

* alle dagen aanwezig bent geweest;
* alle benodigde programma's op tijd werkend hebt aangeleverd;
* een voldoende hebt gehaald voor het tentamen.

Als je niet aan deze voorwaarden voldoet, krijg je nog geen cijfer voor het vak.

Het **eindcijfer** is het gemiddelde van de problem sets. Het tentamen moet voldoende gemaakt worden maar telt dus niet mee.

## Nakijken

Elk ingeleverd programma wordt beoordeeld op de volgende factoren;

* omvang (heb je alle opdrachten gedaan? anders sturen we het terug)
* correctheid (met dien verstande dat het in principe correct moet werken)
* stijl (in het kort: hoe leesbaar is het voor de beoordelaar?)
* ontwerp (is het niet onnodig ingewikkeld?)

De bedoeling is dat je tijdens de cursus steeds betere en leesbaardere programma's gaat insturen. De schaal staat dus niet helemaal vast: we kijken ook hoe je prestaties groeien.

Het is prima om vóór je instuurt de assistent nog even te vragen naar je opgave te kijken.

## Samenwerken en plagiaat

Samenwerken tijdens dit vak is niet toegestaan. Dit vak heeft als doel jouw persoonlijke programmeervaardigheid te ontwikkelen. Bij vervolgvakken is het vaak wél mogelijk om samen te programmeren.

Tijdens de practica is het natuurlijk prima als je de opgave bespreekt met de student die naast je zit. Het is echter **niet toegestaan** om delen van code van je medestudenten, of van internet, over te nemen.

Een belangrijk verschil: je kunt discussiëren over de manier waarop je een probleem aanpakt, maar je kopieert nooit code van anderen. Je kijkt dus ook niet op het scherm van een ander.

Als je merkt dat je zodanig aan het overleggen bent dat je dezelfde code krijgt als de student die naast je zit, wordt het tijd om te stoppen en de assistent om hulp te vragen.

Kom je in tijdnood? Bespreek het even met de docent. We willen het graag zo oplossen dat je het vak zelfstandig kunt halen.

## Plagiaat

*Fraude en plagiaat: "Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."*

We gebruiken bij de beoordeling van de opdrachten ook plagiaatdetectie. Als blijkt dat je opgave geheel of gedeeltelijk overeenkomt met een andere inzending of een uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het zelfstandig maken van de opgaven en wordt je inzending afgekeurd. Omdat dit meestal na de deadline is betekent dat doorgaans dat je het vak dit jaar niet kunt afronden.

* Er is geen bronvermelding: in dat geval rapporteren we aan de examencommissie welke inzendingen overeenkomen, waarna de commissie beslist over te nemen maatregelen.

Zie ook:

* de [fraude- en plagiaatwebsite](http://studentenserviceplein.uva.nl/serviceplein/content/fraude-plagiaat-en-bronvermelding/plagiaat-volgens-de-uva/plagiaat-volgens-de-uva.html) van de universiteit;
* de [OER van Kunstmatige intelligentie](http://www.student.uva.nl/ki/reglementen.cfm/BE728892-EC98-4D5A-8041C36C41A4F648).
